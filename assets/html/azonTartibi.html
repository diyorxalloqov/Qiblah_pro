<p><strong>AZON AYTISH TARTIBI</strong></p>
<p>Azon namoz vaqti kirgach, tahorat bilan, qiblaga yuzlanib, tik turgan holda, ikki qo'l ko'rsatkich barmog'ini quloq ichiga qo'yib baland ovozda, dona-dona qilib aytiladi.</p>
<p>Azon va iqomatda <strong>&laquo;Alloh&raquo;</strong> lafzidagi <strong>&laquo;a&raquo;</strong> tovushini va <strong>&laquo;akbar&raquo;</strong> lafzidagi birinchi va ikkinchi tovushlarni cho&lsquo;zib aytish <strong>qo&lsquo;pol xatodir.</strong> Qasddan bunday aytgan kishining iymoni xatarda qoladi.</p>
<p>Muazzin <strong>"Hayya 'alas-solah"</strong> kalimasida boshini o'ng tarafga, <strong>"Hayya 'alal falah"</strong> kalimasida chap tarafga buradi.</p>
<p>Azonni eshitgan kishi ishdan, masjiddan boshqa tomonga yurishdan, so'zlashdan to'xtaydi. Muazzinning ortidan azon kalimalarini aytib turadi. Muazzin <strong>"Hayya 'alas-solah"</strong>, <strong>"Hayya 'alal falah"</strong> deganida <strong>"Laa havla va laa quvvata illaa billahil 'aliyyil a'ziym"</strong> deydi.</p>
<p>Safarda va jome' masjidlarida azon va iqomatni tark qilish makruh, biroq shahar ichidagi xonadonlarda ularni tark etish makruh emas.</p>
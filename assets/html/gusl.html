<p><strong>G'USL</strong></p><p>Uyquda ehtilom bo'lib qolinganida, jinsiy aloqadan keyin hamda ayollar hayz va nifos holatidan chiqishgach, g'usl (butun badanni suv bilan ishqalab yuvish) farzdir.</p><p>Bundan tashqari, har juma va hayit namozlari oldidan g'usl qilish sunnat – Payg'ambarimiz sollallohu alayhi va sallam bajargan amallardandir.</p><p><strong>G'uslning farzlari:</strong></p><ol>  <li>Og'izga suv olib g'arg'ara qilish.</li>  <li>Burunga achishtirguncha suv tortish.</li>  <li>Butun badanni tozalab yuvish.</li></ol><p>G'usl quyidagi tartibda qilinadi:</p><ol>  <li>«Bismillahir rohmanir rohiym» deyiladi va g'uslga niyat qilinadi:</li></ol><p><strong>«Navaytu an agʼtasila gʼuslan minal janabati raf'an lil hadasi va istibahatan lis-solati taqorruban minallohi ta'ala».</strong></p><p>Ma'nosi: Nopoklikni ketkazish, namoz o'qishni joiz etish hamda Allohga yaqinlik istab g'uslni niyat qildim.</p><ol>  <li>Qo'llar yuvilgach, badan maniy yoxud boshqa nopok narsalardan tozalanadi.</li>  <li>Belgilangan tartibda tahorat olinadi. Avval boshga, keyin o'ng va chap yelkaga suv quyilib, butun badan yaxshilab yuviladi. Bu yuvinishda badanda ignaning uchiday quruq joy qolsa ham, g'usl mukammal olinmagan hisoblanadi.</li></ol><p>G'uslga ehtiyojmand kishi og'zi va burnini chayib, so'ng cho'milsa ham, g'usl olgan hisobiga o'tadi.</p>
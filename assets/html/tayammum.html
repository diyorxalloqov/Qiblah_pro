<p><strong>TAYAMMUM</strong></p><p>Alloh taolo Niso surasining 43-oyatida shunday marhamat qiladi (mazmuni): «<strong>Bordiyu betob yo safarda bo'lsangizlar yoki sizlardan birortangiz hojatxonadan chiqqan bo'lsa yoxud xotinlaringiz bilan yaqinlik qilgan bo'lsangiz-u suv topa olmasangiz, pokiza yer (</strong>tuproq, tosh, qum, chang kabilar) <strong>bilan tayammum qilib, yuzlaringiz va qo'llaringizga surting. Albatta, Alloh avf etuvchi va kechiruvchidir».</strong></p><p>Tayammum qilishda tahoratga yoki g'uslga ham niyat qilinadi. Har ikkisini qo'shib niyat qilish ham mumkin.</p><p>Tayammum olish tartibi quyidagichadir:</p><ol>  <li>Yenglarni tirsaklarigacha shimarib «Tahorat (yoki g'usl) uchun tayammum olishga niyat qildim», deb ko'ngildan o'tkaziladi.</li>  <li>«A'uzu billahi minash-shaytonir rojiym. Bismillahir rohmanir rohiym», deyiladi va qo'llar, barmoqlari ochiq holda, tuproq yoki tuproq jinsidan bo'lgan biror narsaga bir marta uriladi.</li>  <li>Qo'llarning ichi (kaft) bilan yuzga mas'h tortiladi.</li>  <li>Qo'llarni ikkinchi bor tuproq yoki tuproq jinsidan bo'lgan narsaga urib, chap qo'lning kafti bilan o'ng qo'lga tirsagi bilan qo'shib, o'ng qo'l kafti bilan esa chap qo'lga ayni tarzda mas'h etiladi.</li></ol><p>Tayammumni buzadigan hollar:</p><ol>  <li>Tahoratga yaroqli suv topishi.</li>  <li>Badandagi yara yoki (boshqa) uzr tufayli tayammum olgan kishidan bu holatlarning ketishi.</li>  <li>Tahoratni buzadigan hollar tayammumni ham buzadi.</li></ol>